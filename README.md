# cht
## City Hall of Thessaloniki

Πρόκειται για προγράμματα, βιβλιοθήκες και εφαρμογές που αφορούν στα πληροφοριακά συστήματα του Δήμου Θεσσαλονίκης. Ως γνωστόν, ο Δήμος Θεσσαλονίκης (**ΔΘ**), ήδη από το 2010, κατά κύριο λόγο εξυπηρετείται μηχανογραφικά από το Ολοκληρωμένο Πληροφοριακό Σύστημα Οικονομικών Υπηρεσιών (**ΟΠΣΟΥ**), ωστόσο υπάρχει πληθώρα adhoc προγραμμάτων που αναπτύσσουν οι προγραμματιστές του Τμήματος Μηχανογραφικής Υποστήριξης (**ΤΜΥ**) της Διεύθυνσης Επιχειρησιακού Προγραμματισμού και Συστημάτων ΤΠΕ (**ΔΕΠΣΤΠΕ**) τα οποία εξυπηρετούν έκτακτες ή πάγιες μηχανογραφικές ανάγκες των Υπηρεσιών του ΔΘ. Τα εν λόγω προγράμματα λειτουργούν είτε αυτόνομα, είτε σε συνάρτηση με τα υπάρχοντα πληροφοριακά συστήματα του ΔΘ (ΟΠΣΟΥ, Παλαιό Μχαηνογραφικό Σύστημα κλπ).

Το πακέτο **cht** αποτελείται από βιβλιοθήκες και προγράμματα γραμμένα σε διάφορες γλώσσες προγραμματισμού (C, php, JavaScript κλπ) και εγκαθίσταται σε Linux servers (συνήθως στο directory `/var/opt/cht`). Οι εφαρμογές είναι στο μεγαλύτερο ποσοστό τους διαδικτυακές προκειμένου να μην απαιτούνται τοπικές εγκαταστάσεις σε τερματικούς Η/Υ (clients) και να διευκολύνεται κατά το δυνατόν η συντήρηση και η υποστήριξη των προγραμμάτων αυτών. Το **cht** βασίζεται εν πολλοίς στο πακέτο **pandora** που αναπτύσσουν επίσης στελέχη του ΤΜΥ, ενώ χρησιμοποιούνται και διασυνδέσεις με άλλες πλατφόρμες και εφαρμογές, π.χ. govHUB.gr, WIN-PAK κλπ.

### Διασύνδεση με την πλατφόρμα "govHUB.gr"

Η πλατφόρμα **govHUB** έχει αναπτυχθεί από το ΥΠΕΣ σε συνεργασία με την εταιρεία **ΠΕΤΑ ΑΕ** με σκοπό τη διευκόλυνση των Οργανισμών Τοπικής Αυτοδιοίκησης (**ΟΤΑ**) όσον αφορά στην πρόσβασή τους σε μηχανογραφικά συστήματα, πλατφόρμες και βάσεις δεδομένων του Δημοσίου (ΑΑΔΕ, TAXISnet, ΓΓΠΣ, κλπ).

Προκειμένου να γίνει χρήση των υπηρεσιών της πλατφόρμας, θα πρέπει οι ΟΤΑ να δημιουργήσουν λογαριασμούς διαχειριστών στην εν λόγω πλατφόρμα. Ο ΔΘ διαθέτει ήδη δύο λογαριασμούς διαχειριστών στην πλατφόρμα govHUB:

1. d.kargaki@thessaloniki.gr
1. s.batou@thessaloniki.gr

Οι διαχειριστές με τη σειρά τους υποβάλλουν ηλεκτρονικά αιτήματα στην πλατφόρμα, με τα οποία αιτούνται πρόσβαση σε διάφορες υπηρεσίες και εφαρμογές της πλατφόρμας. Επί του παρόντος ο ΔΘ έχει πρόσβαση στις εξής υπηρεσίες:

1. Ηλεκτρονικό παράβολο (e-paravolo)
1. Αναζήτηση στοιχείων οχημάτων με βάση τον αριθμό κυκλοφορίας
1. Αναζήτηση στοιχείων φυσικών και νομικών προσώπων με βάση το ΑΦΜ

Εκτός των ανωτέρω λογαριασμών διαχειριστών, υπάρχουν και άλλοι λογαριασμοί χρηστών του ΔΘ που είναι εγγεγραμμένοι στην πλατφόρμα govHUB. Επί του παρόντος είναι εγγεγραμμένοι περίπου 30 χρήστες, οι περισσότεροι εκ των οποίων κάνουν χρήση των υπηρεσιών ηλεκτρονικού παραβόλου.

#### Οχήματα

Για ευνόητους λόγους ο ΔΘ χρειάζεται να γνωρίζει τα στοιχεία των κατόχων οχημάτων με βάση τον αριθμό κυκλοφορίας των οχημάτων αυτών. Πράγματι, η Δημοτική Αστυνομία (**ΔΣ**) και άλλες Υπηρεσίες του Δημοσίου (Τροχαία, Υπηρεσίες Καθαριότητας κλπ), βεβαιώνουν παραβάσεις ΚΟΚ που αφορούν κυρίως σε παράνομη στάθμευση οχημάτων στα όρια του ΔΘ. Οι παραβάσεις αυτές, ενώ βεβαιώνονται με βάση τον αριθμό κυκλοφορίας των οχημάτων, θα πρέπει βεβαιωθούν στους κατόχους των οχημάτων αυτών επομένως είναι φανερή η ανάγκη της αναζήτησης στοιχείων κατόχων οχημάτων με βάση τον αριθμό κυκλοφορίας των οχημάτων.

Για το σκοπό αυτό, το ΥΠΕΣ παρέχει τη δυνατότητα στους ΟΤΑ να αναζητούν στοιχεία οχημάτων/κατόχων μέσω ειδικών υπηρεσιών (APIs). Οι ΟΤΑ θα πρέπει, προκειμένου να κάνουν χρήση των εν λόγω υπηρεσιών, να αποκτήσουν πρόσβαση στις υπηρεσίες αυτές μέσω κωδικών (_credentials_) που χορηγεί το ΥΠΕΣ. Μέ τα εν λόγω credentials παρέχεται κάποιο _token_ με το οποίο δίνεται τελικά πρόσβαση στα web services που αφορούν στην αναζήτηση οχημάτων και κατόχων οχημάτων μέσω του αριθμού κυκλοφορίας. Τα στοιχεία τα οποία παρέχει η πλατφόρμα είναι η μάρκα, το χρώμα, ο τύπος και λοιπά στοιχεία του οχήματος, ενώ για τους κατόχους παρέχονται τα ποσοστά συνιδιοκτησίας, ΑΦΜ, ονοματεπώνυμα, διευθύνσεις κλπ.

#### Φυσικά και Νομικά Πρόσωπα
Για ευνόητους λόγους ο ΔΘ χρειάζεται να γνωρίζει τα στοιχεία φυσικών και νομικών προσώπων με βάση το ΑΦΜ. Πράγματι, οποιοσδήποτε συναλλάσσεται με τον ΔΘ οφείλει να γνωστοποιεί το ΑΦΜ του στις αρμόδιες υπηρεσίες του ΔΘ προκειμένου να ταυτοποιηθεί. Η πρόσβαση στα σχετικά web services της πλατφόρμας govHUB γίνεται μέσω κωδικών (_credentials_) τα οποία χορηγεί το ΥΠΕΣ. Μέ τα εν λόγω credentials παρέχεται κάποιο _token_ με το οποίο δίνεται τελικά πρόσβαση στα web services που αφορούν στην αναζήτηση φυσικών και νομικών προσώπων μέσω του ΑΦΜ. Τα στοιχεία που παρέχονται από την πλατφόρμα είναι ονοματεπώνυμα (φυσικά πρόσωπα), επωνυμίες (νομικά πρόσωπα), διευθύνσεις τηλέφωνα κλπ.

### Βεβαιώσεις παραβάσεων ΚΟΚ (προ-κλήσεις)

Ως γνωστόν ο ΔΘ έχει την αρμοδιότητα να βεβαιώνει συγκεκριμένες παραβάσεις του ΚΟΚ και να επιβάλλει τις προβλεπόμενες από το νόμο διοικητικές και οικονομικές κυρώσεις. Οι διοικητικές κυρώσεις περιλαμβάνουν αφαίρεση πινακίδων, άδειας κυκλοφορίας και διπλώματος οδήγησης, ενώ οι οικονομικές κυρώσεις αφορούν σε χρηματικά ποσά (πρόστιμα) τα οποία χρεώνονται στον κύριο κάτοχο του οχήματος. Τα τελευταία χρόνια (1999-2020) είναι σε ισχύ ο Ν.2696/1999, αλλά ήδη προετοιμάζεται νέος νόμος ο οποίος αναμένεται να ψηφιστεί το 2020.

Στην κοινή ελληνική οι βεβαιώσεις παραβάσεων ΚΟΚ ονομάζονται «*κλήσεις*». Οι κλήσεις καταγράφονται από τους δημοτικούς αστυνομικούς σε καρνέ συγκεκριμένου τύπου οπως καθορίζεται στην ΚΥΑ 2515/5/64 του 2007. Κατόπιν τα καρνέ επιστρέφονται στην υπηρεσία και καταχωρούνται στα πληροφοριακά συστήματα του ΔΘ προκειμένου να αναζητηθούν οι κύριοι κάτοχοι των οχημάτων και να τους επιβληθούν οι προβλεπόμενες οικονομικές κυρώσεις (πρόστιμα). Η συγκεκριμένη διαδικασία είναι χρονοβόρα και επίπονη, ενώ η διαδικασία αναζήτησης των κυρίων κατόχων των οχημάτων είναι ελάχιστα αποδοτική ακόμη και αν χρησιμοποιηθούν τα web services της πλατφόρμας govHUB.

Η εφαρμογή των προ-κλήσεων επιλύει όλα τα παραπάνω προβλήματα καθώς τόσο η σύνταξη της βεβαίωσης, όσο και η αναζήτηση των στοιχείων κατόχου αλλά και η υποβολή της βεβαίωσης στα πληροφοριακά συστήματα του ΔΘ γίνονται τη στιγμή της βεβαίωσης επί του πεδίου. Ως πρό-κληση χαρακτηρίζεται η βεβαίωση της παράβασης (κλήση) κατά τη στιγμή της καταχώρησ,ής Τα οφέλη της άμεσης ταυτοποίησης των κατόχων και της online καταχώρησης των βεβαιώσεων στα πληροφοριακά συστήματα του ΔΘ είναι πολλαπλά.

#### Περιγραφή αντικειμένου βεβαίωσης παραβάσεων ΚΟΚ

Οι παραβάσεις του ΚΟΚ διαπιστώνονται από αρμοδίους υπαλλήλους της Τροχαίας και της Δημοτικής Αστυνομίας. Το ενδιαφέρον μας θα περιοριστεί στις παραβάσεις που εμπίπτουν στην αρμοδιότητα της Δημοτικής Αστυνομίας, δηλαδή σε παραβάσεις που αφορούν κυρίως σε παράνομη στάθμευση και όχι σε παραβάσεις που αφορούν σε υπερβολική ταχύτητα, παράνομο προσπέρασμα, παραβίαση προτεραιότητας κλπ.

Η διαδικασία της βεβαίωσης παραβάσεων ΚΟΚ για παραβάσεις που εμπίπτουν στην αρμοδιότητα της Δημοτικής Αστυνομίας έχει ως εξής:

* Ο αρμόδιος υπάλληλος (δημοτικός αστυνομικός) διαπιστώνει κάποια παράβαση.
* Στο καρνέ που φέρει μαζί του καταγράφει στοιχεία και πληροφορίες που αφορούν στη συγκεκριμένη παράβαση, π.χ. αρ. κυκλοφορίας οχήματος, μάρκα, χρώμα και τύπο οχήματος, είδος παράβασης, κυρώσεις κλπ.
* Ο υπάλληλος υπογράφει το συγκεκριμένο φύλλο, το αφαιρεί από το καρνέ και το εναποθέτει σε εμφανές σημείο του οχήματος (συνήθως στο παρμπρίζ, κάτω από τον υαλοκαθαριστήρα).

Κατόπιν ο υπάλληλος συνεχίζει τη διαδρομή του επαναλαμβάνοντας την παραπάνω διαδικασία για κάθε παράβαση που διαπιστώνει.

Το απόκομμα (χρώματος ροζ) το οποίο αποθέτει ο υπάλληλος στο όχημα που εμπλέκεται στην παράβαση, ονομάζεται «*κλήση*», καθώς με το εν λόγω έντυπο ο κάτοχος του οχήματος ενημερώνεται για το πρόστιμο και τυχόν άλλες κυρώσεις που επισύρει η συγκεκριμένη παράβαση, ενώ ταυτόχρονα καλείται να καταβάλει εντός του προβλεπόμενου από το νόμο χρονικού διαστήματος το χρηματικό πρόστιμο που έχει βεβαιωθεί με την εν λόγω παράβαση. Τέλος, με το ίδιο έντυπο ο υπόχρεος ενημερώνεται για τυχόν διοικητικές κυρώσεις που ενδεχομένως να επισύρει η συγκεκριμένη παράβαση, π.χ. παράδοση πινακίδων, κατάθεση άδειας κυκλοφορίας, κατάθεση διπλώματος οδήγησης κλπ.

Πρέπει να σημειώσουμε στο σημείο αυτό ότι το καρνέ καταγραφής κλήσεων πρέπει να έχει συγκεκριμένη μορφή και σχήμα που καθορίζεται από την ΚΥΑ 2515/5/64 της 11-07-2077 (ΦΕΚ 1306/26-07-2007). Στην ίδια απόφαση περιγράφεται επακριβώς και το προτυπωμένο περιεχόμενο κάθε φύλλου (δύο όψεις), ενώ ορίζεται επίσης ότι κάθε φύλλο θα πρέπει να εκτυπώνεται σε τέσσερα αντίτυπα διαφορετικού χρώματοςμε τον αυτό αριθμό αρίθμησης και θα πρέπει κατά την καταγραφή της παράβασης να υπάρχει carbon μεταξύ των φύλλων ώστε τόσο το πρωτότυπο (χρώματος ροζ) όσο και τα επόμενα τρία φύλλα που αφορούν στην ίδια παράβαση, να είναι πανομοιότυπα.

Όλα τα παραπάνω είναι πολύ χρήσιμα και διασφαλίζουν σε μεγάλο βαθμό την αποφυγή λαθών και λαθροχειριών, ωστόσο δημιουργούν φοβερές αγκυλώσεις σε κάθε προσπάθεια ηλεκτρονικής καταγραφής των παραβάσεων ΚΟΚ. Πράγματι, ενώ ένα σύστημα ηλεκτρονικής βεβαίωσης παραβάσεων ΚΟΚ μπορεί να παρέχει στον υπάλληλο πολλά εργαλεία καταγραφής και παράλληλα να δίνει τη δυνατότητα on line υποβολής και καταχώρησης των παραβάσεων σε κάποιο ολοκληρωμένο πληροφοριακό σύστημα της αρμόδιας υπηρεσίας, ο νόμος ορίζει ότι η καταγραφή θα πρέπει να γίνεται τελικά με το χέρι, πράγμα που εκτός από τις πρακτικές δυσκολίες γραφής στις δύσκολες συνθήκες που συνήθως επικρατούν στο πεδίο, αποτελεί πηγή λαθών και ασαφειών που οφείλονται αφενός στον ιδιαίτερο γραφικό χαρακτήρα τους καθενός υπαλλήλου, αφετέρου σε δευτερογενή σφάλματα που αναπόφευκτα θα προκύψουν κατά την καταχώρηση των παραβάσεων στο ολοκληρωμένο πληροφοριακό σύστημα της αρμόδιας υπηρεσίας, διαδικασία που λαμβάνει χώρα σε δεύτερο χρόνο και οπωσδήποτε μετά την επιστροφή του καρνέ στην υπηρεσία.

#### Ηλεκτρονική καταγραφή παραβάσεων ΚΟΚ

Η διαδικασία που περιγράψαμε παραπάνω μπορεί να γίνει ηλεκτρονικά μέσω ειδικής διαδικτυακής εφαρμογής που έχει αναπτύξει το Τμήμα Μηχανογραφικής Υποστήριξης του Δήμου Θεσσαλονίκης. Πράγματι, εφόσον ο αρμόδιος υπάλληλος φέρει μαζί του ηλεκτρονική συσκευή με σύνδεση στο Internet (laptop, PDA, tablet, κινητό τηλέφωνο κλπ), μπορεί με πολύ απλό τρόπο και με μεγάλη ταχύτητα να καταγράφει τις παραβάσεις τις οποίες διαπιστώνει κατά τη διαδρομή που ακολουθεί στο πεδίο. Επιπλέον, η ηλεκτρονική καταγραφή των παραβάσεων ΚΟΚ διασφαλίζει σε πολύ μεγάλο ποσοστό την αποφυγή λαθών, ενώ η καθαρότητα της καταγραφής σε καμία περίπτωση δεν συγκρίνεται με την χειρόγραφη καταγραφή ακόμη και αν ο υπάλληλος είναι καλλιγράφος.

Όμως, τα μεγαλύτερα οφέλη της ηλεκτρονικής καταγραφής παραβάσεων ΚΟΚ δεν είναι ούτε η ταχύτητα ουτε η καθαρότητα της καταγραφής. Τα μεγαλύτερα οφέλη της ηλεκτρονικής καταγραφής παραβάσεων ΚΟΚ είναι:

* Άμεση, αυτόματη εξεύρεση των κατόχων των οχημάτων που εμπλέκονται σε κάθε παράβαση.
* Άμεση on line υποβολή και καταχώρηση των παραβάσεων στο ολοκληρωμένο πληροφοριακό σύστημα της αρμόδιας υπηρεσίας.

Τα παραπάνω σημαίνουν ότι καθώς ο αρμόδιος υπάλληλος βεβαιώνει τις παραβάσεις ΚΟΚ που διαπιστώνει κατά τη διαδρομή του στο πεδίο, αυτές καταχωρούνται άμεσα στο ολοκληρωμένο πληροφοριακό σύστημα της αρμόδιας υπηρεσίας και μάλιστα συμπληρωμένες με τα στοιχεία του υπόχρεου που είναι ο κύριος κάτοχος του οχήματος που εμπλέκεται στην παράβαση.


_Συνεχίζεται_…
