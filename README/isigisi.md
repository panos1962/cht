#proklisi -- Σύστημα καταγραφής παραβάσεων ΚΟΚ

Το σύστημα καταγραφής παραβάσεων ΚΟΚ *proklisi* αφορά στην online καταχώρηση βεβαιώσεων παραβάσεων του Κώδικα Οδικής Κυκλοφορίας για παραβάσεις που εμπίπτουν στην αρμοδιότητα της Δημοτικής Αστυνομίας. Η ονομασία *proklisi* προκύπτει από το γεγονός ότι οι σχετικές καταχωρήσεις αποτελούν πρώιμο στάδιο των κλήσεων που καταχωρούνται στο Ολοκληρωμένο Πληροφοριακό Σύστημα Οικονομικών Υπηρεσιών του Δήμου Θεσσαλονίκης (ΟΠΣΟΥ).

##Εισαγωγή

Οι παραβάσεις του Κώδικα Οδικής Κυκλοφορίας βεβαιώνονται από αρμοδίους υπαλλήλους του Δήμου Θεσσαλονίκης και της Τροχαίας και αφορούν κυρίως σε παράνομη στάση και στάθμευση των οχημάτων. Μέχρι σήμερα ακολουθείται η εξής διαδικασία:

- Διαπίστωση της παράβασης
- Καταγραφή σε ειδικό καρνέ των στοιχείων της παράβασης
- Αποκοπή και απόθεση του πρωτοτύπου σε εμφανές σημείο του οχήματος
- Επόμενη παράβαση

Η παραπάνω διαδικασία διαρκεί περίπου 1-2 λεπτά. Ωστόσο, θα πρέπει να ληφθεί υπόψη και ο χρόνος που μεσολαβεί μέχρι την καταχώρηση της παράβασης στα πληροφοριακά συστήματα της υπηρεσίας, ο οποίος κυμαίνεται από λίγες ημέρες έως λίγους μήνες.

Τα σχετικά καρνέ έχουν συγκεκριμένο αριθμό φύλλων (π.χ. 50 φύλλα) και μόλις συμπληρωθούν όλα τα φύλλα, το καρνέ παραδίδεται στις αρμόδιες διοικητικές υπηρεσίες του Δήμου προκειμένου να καταχωρηθούν οι σχετικές βεβαιώσεις παράβασης στο ΟΠΣΟΥ. Σε δεύτερο χρόνο συμπληρώνονται τα στοιχεία των κατόχων των οχημάτων και από το σημείο αυτό και μετά ακολουθείται η διαδικασία που ακολουθείται και για άλλα είδη βεβαιώσεων (ειδοποιητήρια, προσαυξήσεις, εισπράξεις κλπ).

Το σύστημα της online καταχώρησης των παραβάσεων απλοποιεί και επιταχύνει όλες τις παραπάνω διαδικασίες, τουλάχιστον στο σκέλος που αφορά σε παραβάσεις που βεβαιώνονται από τους υπαλλήλους της Δημοτικής Αστυνομίας. Πράγματι, μετά την εφαρμογή του συστήματος *thesis* οι δημοτικοί αστυνομικοί είναι πλέον εφοδιασμένοι με ειδικές συσκευές (PDA) οι οποίες διατηρούν διαρκή σύνδεση στο διαδίκτυο. Αυτές οι συσκευές βοηθούν τους δημοτικούς αστυνομικούς να διαπιστώσουν άμεσα αν τα σταθμευμένα οχήματα έχουν καταβάλει τα σχετικά τέλη. Σε περίπτωση που τα τέλη δεν έχουν καταβληθεί, ή αν διαπιτστωθεί οποιαδήποτε άλλη παράβαση, ο δημοτικός αστυνομικός ακολουθεί τη διαδικασία που αναφέραμε παραπάνω.

Λαμβάνοντας υπόψη το γεγονός ότι οι υπάλληλοι της Δημοτικής Αστυνομίας είναι πλέον εφοδιασμένοι με φορητό υπολογιστή (PDA) που διατηρεί διαρκή σύνδεση στο διαδίκτυο, το προτεινόμενο σύστημα, επιχειρεί να απλοποιήσει και να επιταχύνει τις διαδικασίες ως εξής:

- Διαπίστωση της παράβασης
- Καταχώρηση αρ. κυκλοφορίας, είδους παράβασης, τόπου κλπ
- Αυτόματη ενημέρωση στοιχείων κατόχου οχήματος
- Έλεγχος και καταχώρηση παράβασης στο σύστημα *proklisi*
- Αποκοπή και απόθεση προτυπωμένου εντύπου σε εμφανές σημείο του οχήματος
- Επόμενη παράβαση

Η παραπάνω διαδικασία διαρκεί περίπου 10-20 δευτερόλεπτα για το μεγαλύτερο ποσοστό των παραβάσεων.

##Οφέλη

Τα οφέλη που απορρέουν από τη διαδικασία της online καταχώρησης παραβάσεων είναι πολλαπλά:

1. Άμεση ανεύρεση των στοιχείων του υποχρέου κατά τη στιγμή της βεβαίωσης
1. Άμεση καταχώρηση της παράβασης στα υπολογιστικά συστήματα της υπηρεσίας
1. Αποφυγή λαθών καθώς δεν καταγράφεται τίποτα σε χαρτί
1. Άμεση δυνατότητα πληρωμής του προστίμου από τον υπόχρεο
1. Online παρακολούθηση του πλήθους των παραβάσεων που βεβαιώνονται ανά πάσα στιγμή
1. Δυνατότητα εμφάνισης στο χάρτη των παραβάσεων που βεβαιώνονται ανά πάσα στιγμή

##Προβλήματα

Όπως φάνηκε παραπάνω, τα οφέλη που απορρέουν από το σύστημα online καταχώρησης παραβάσεων είναι πολλαπλά. Ωστόσο υπάρχουν κάποια προβλήματα, κυρίως διοικητικής φύσεως, τα οποία θα πρέπει να επιλυθούν προκειμένου το σύστημα *proklisi* να εφαρμοστεί χωρίς να υπάρχουν θέματα νομιμότητας, διαφάνειας, προστασίας προσωπικών δεδομένων κλπ.

Τα παραπάνω προβλήματα εντοπίζονται κυρίως στα εξής:

###Έντυπο πράξης βεβαίωσης παράβασης

Τόσο ο τύπος, όσο η μορφή, το χρώμα αλλά και το μέγεθος των εντύπων στα οποία αναγράφονται σήμερα οι βεβαιώσεις παράβασης, είναι προκαθορισμένα και ορίζονται με σχετική αυστηρότητα από την ΚΥΑ 2515/5/64 που έχει δημοσιευθεί στο ΦΕΚ 1306, τεύχος Β', της 26ης Ιουλίου 2007. Πράγματι, η εν λόγω απόφαση ορίζει ότι τα καρνέ καταγραφής παραβάσεων πρέπει να αποτελούνται από τετράδες carbonize φύλλων διαφορετικών χρωμάτων, ενώ ορίζει με ακρίβεια το μέγεθος των εντύπων αλλά και τα προτυπωμένα κείμενα, καθώς επίσης και τα σημεία στα οποία ο δημοτικός αστυνομικός θα καταγράψει τα στοιχεία της παράβασης.

Οπωσδήποτε όλα τα παραπάνω καθιστούν τρόπον τινα προβληματική την άμεση εφαρμογή του συστήματος *proklisi*, καθώς αφενός δεν εισφέρουν τίποτα χρήσιμο στη διαδικασία και αφετέρου δημιουργούν πρόσθετο φόρτο εργασίας στους δημοτικούς αστυνομικούς και αδικαιολόγητες καθυστερήσεις στην όλη διαδικασία. Ωστόσο, δεν μπορεί κανείς να παραβλέψει όσα ορίζονται στη σχετική ΚΥΑ, επομένως θα πρέπει να γίνουν κάποιες ενέργειες προκειμένου να παρακαμφθεί το πρόβλημα του εντύπου. Ακολουθούν σχετικές προτάσεις:

####Εκτύπωση εντύπων από φορητό εκτυπωτή

Στα πλαίσια του συστήματος στάθμευσης *thesis* η Δημοτική Αστυνομία έχει στη διάθεσή της φορητές συσκευές εκτύπωσης οι οποίες μπορούν να συνδεθούν (μέσω bluetooth) με τα PDAs. Ωστόσο, οι εν λόγω εκτυπωτές εκτυπώνουν σε στενή λωρίδα χαρτιού και ως εκ τούτου το πρόβλημα παραμένει. Εξάλλου, είναι πέρα από κάθε συζήτηση η χρήση μιας ακόμη συσκευής η οποία έρχεται να προστεθεί στο PDA, στον ασύρματο και στο κινητό που ούτως ή άλλως είναι υποχρεωμένοι να φέρουν επάνω τους οι δημοτικοί αστυνομικοί κατά την διάρκεια των περιπόλων που διενεργούν στο πεδίο. Επομένως, η λύση του φορητού εκτυπωτή πρέπει μάλλον να αποκλειστεί.

####Παράλληλη καταγραφή

Μια άλλη λύση που μπορεί να εφαρμοστεί είναι η ταυτόχρονη καταχώρηση των στοιχείων της παράβασης αφενός στο PDA (πληκτρολόγηση) από έναν αστυνομικό και αφετέρου στο καρνέ από δεύτερο αστυνομικό (με το στιλό). Αυτή η διαδικασία, αν και αρχικά ακούγεται εξωφρενική, δεν παύει να είναι ταχύτερη και ασφαλέστερη από τη διαδικασία που ακολουθείται σήμερα. Ωστόσο, η λύση αυτή μπορεί να επιλεγεί μόνον εφόσον αποκλειστούν όλες οι υπόλοιπες λύσεις.

#### Αλλαγή θεσμικού πλαισίου

Η καλύτερη και πλέον ενδεδειγμένη λύση είναι η αλλαγή του θεσμικού πλαισίου εις τρόπον ώστε να καταστεί απολύτως νόμιμη η ειδοποίηση του υποχρέου με επίσημο μεν, πλην όμως εκτός πλαισίου προτυπωμένο έντυπο στο οποίο θα αναγράφονται με τρόπο σαφή και ευκρινή όλες οι απαραίτητες πληροφορίες με τις οποίες ο υπόχρεος θα μπορεί να ανακαλέσει τα πλήρη στοιχεία της παράβασης στο κινητό του ή σε άλλη ηλεκτρονική συσκευή με σύνδεση στο διαδίκτυο (tablet, desktop κλπ).

Προκειμένου να εφαρμοστεί η εν λόγω λύση θα πρέπει να κατατεθεί και να ψηφιστεί σχετική τροπολογία αλλαγής του θεσμικού πλαισίου στο σκέλος που αφορά στον τύπο του εντύπου «*πράξης βεβαίωσης παράβασης*» και πιο συγκεκριμένα στα άρθρα 1, 2 και 3 της απόφασης 2515/5/64 που έχει δημοσιευτεί στο ΦΕΚ 1306, τεύχος Β', της 26ης Ιουλίου 2007.

###Περιορισμένη χρήση κυβερνητικών web services

Το πρόγραμμα βασίζεται εν πολλοίς στις παρεχόμενες κρατικές υπηρεσίες ανεύρεσης στοιχείων κατόχων οχημάτων. Πράγματι, κατά τη στιγμή της βεβαίωσης της παράβασης το πρόγραμμα αναζητά, μέσω των παρεχόμενων προς τούτο κυβερνητικών web services, τα στοιχεία του κυρίου κατόχου ο οποίος και θεωρείται υπόχρεος. Ωστόσο, οι συγκεκριμένες υπηρεσίες έχουν κάποιους περιορισμούς. Πιο συγκεκριμένα, υπάρχει ημερήσιο όριο στο πλήθος των αναζητήσεων ανά φορέα.

Με βάση τις σημερινές τιμές των ορίων αυτών επιτρέπονται περίπου 500 αναζητήσεις ανά ημέρα και ανά φορέα, πράγμα που σημαίνει ότι είναι πολύ πιθανό να διακόπτεται ανεξέλεγκτα η ομαλή ροή της διαδικασίας, με αποτέλεσμα να καθίσταται πρακτικά ανεφάρμοστη η εφαρμογή του όλου συστήματος σε ευρεία κλίμακα, καθώς βεβαιώνονται περίπου 1.300 βεβαιώσεις ημερησίως.

Προκειμένου να ξεπεραστεί το πρόβλημα της περιορισμένης χρήσης των παρεχόμενων web services, θα πρέπει είτε να αυξηθεί είτε να αρθεί το όριο των αναζητήσεων σε ημερήσια βάση για το Δήμο Θεσσαλονίκης. Σε άλλη περίπτωση, το σύστημα μπορεί να εφαρμοστεί εν μέρει, από μικρό αριθμό δημοτικών αστυνομικών, ενώ το μεγαλύτερο πλήθος των παραβάσεων θα βεβαιώνεται με τον τρόπο που βεβαιώνονται σήμερα.